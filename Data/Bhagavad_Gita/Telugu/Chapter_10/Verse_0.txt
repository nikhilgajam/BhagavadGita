=== 10వ అధ్యాయము: విభూతి యోగము ===
== విభూతి యోగము ==

భగవంతుని యొక్క వైభవోపేతమైన మరియు దేదీప్యమానమైన మహిమలను గుర్తుచేసుకుంటూ    ఆయనపై ధ్యానం చేయటానికి సహాయముగా అర్జునుడికి ఈ అధ్యాయము శ్రీ కృష్ణుడిచే    చెప్పబడినది. తొమ్మిదవ అధ్యాయంలో శ్రీ కృష్ణుడు భక్తి శాస్త్రాన్ని    తెలియపరిచాడు మరియు తన యొక్క కొన్ని వైభవాలని వివరించాడు. ఇక్కడ ఇక, అర్జునుడి    భక్తిని మరింత ఇనుమడింపచేయాలని తన అనంతమైన మహిమలని మరింత వివరిస్తున్నాడు శ్రీ    కృష్ణుడు. ఈ శ్లోకాలు, చదవటానికి కమనీయంగా మరియు వినటానికి మనోరంజకంగా ఉంటాయి.
ఈ జగత్తులో ఉన్న ప్రతిదానికీ తనే మూలము అని తెలియచెప్తున్నాడు శ్రీ కృష్ణుడు.    మానవులలో ఉన్న విభిన్న లక్షణములు ఆయన నుండే ఉద్భవించాయి. సప్తర్షులు, నలుగురు    మహాత్ములు మరియు పద్నాలుగు మనువులు ఆయన మనస్సు నుండే జనించారు మరియు వారి    నుండే ఈ ప్రపంచంలోని అందరు మనుష్యులూ అవతరించారు. సమస్తమూ ఆయన నుండే    ఉద్భవించాయి అన్న విషయం తెలుసుకున్నవారు ఆయన పట్ల భక్తితో ధృఢ విశ్వాసంతో    నిమగ్నమౌతారు. ఇటువంటి భక్తులు ఆయన మహిమల గురించి చర్చిస్తూ, ఇతరులకు ఆయన    గురించి తెలియచేస్తూ ఎంతో తృప్తిని అనుభవిస్తారు. వారి మనస్సులు ఆయనతో ఏకమై    పోవటం వలన, వారి హృదయములోనే వసించే భగవంతుడు, వారికి దివ్య జ్ఞానము    అనుగ్రహిస్తాడు, దానిచే ఆయనను వారు సునాయాసముగానే పొందుతారు.
అర్జునుడు, ఇది విన్న పిదప, శ్రీ కృష్ణుని యొక్క సర్వోన్నత స్థాయిని గురించి    తాను సంపూర్ణముగా విశ్వసిస్తున్నానని ప్రకటిస్తాడు; మరియు శ్రీ కృష్ణుడే    సర్వోత్కృష్ట పరమేశ్వరుడని చాటిచెప్పాడు. వినటానికి అమృతములా ఉండే ఆయన యొక్క    కీర్తి విశేషాలని మరింత చెప్పమని భగవంతుడిని ప్రార్ధిస్తాడు. సమస్త    పదార్ధములకు కృష్ణుడే ఆది, మధ్య, అంతము కావున, ఉన్నదంతా ఆయన యొక్క శక్తి    స్వరూపమే అని శ్రీ కృష్ణుడు తెలియచేస్తున్నాడు. సౌందర్యము, యశస్సు, శక్తి,    జ్ఞానము మరియు ఐశ్వర్యములు అనంతమైన పరిమాణం లో కలిగిన భాండాగారము, శ్రీ    కృష్ణుడు. ఎప్పుడైనా మనము మహాద్భుతమైన వైభవమును ఎక్కడైనా గమనిస్తే, ఏదైనా    మనలను ఆశ్చర్యచకితులను చేస్తే, మనము పారవశ్యములో మునిగిపోతే మరియు ఏదైనా మనకు    పరమానందమును కలుగచేస్తే, అది శ్రీ కృష్ణుడి వైభవోపేతమైన ఐశ్వర్యములో ఒక చిన్న    భాగమే అని తెలుసుకోవాలి. సమస్త ప్రాణులు మరియు వస్తువులు తమతమ    శక్తిసామర్ధ్యాలను ఆయన యొక్క మూలశక్తి భాండాగారము నుండే పొందుతాయి. ఈ అధ్యాయం    మిగతా భాగములో, తన ఐశ్వర్యమును చక్కగా వివరించే వస్తువులు, వ్యక్తిత్వాలు    మరియు కార్యకలాపములను వివరిస్తాడు శ్రీ కృష్ణుడు. చివరికి, తన యొక్క    ఐశ్వర్యము, వైభవము యొక్క పరిమాణము, కేవలం ఇప్పుడు చెప్పిన దాని యొక్క మొత్తంగా    మాత్రమే అనుకోవద్దు అని ఆయన అంటాడు - ఎందుకంటే, అసంఖ్యాకమైన విశ్వములను తన    అస్తిత్వం లోని అతి చిన్న భాగంతోనే నిలబెట్టి సంరక్షిస్తుంటాడు, శ్రీ    కృష్ణుడు. అందుకే, ఆ సమస్త ఐశ్వర్యమునకు మూలమైన భగవంతుడినే మన ఆరాధనా విషయముగా    చేసుకోవాలి.

