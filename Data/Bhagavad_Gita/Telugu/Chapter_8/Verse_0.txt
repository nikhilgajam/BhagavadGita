=== 8వ అధ్యాయము: అక్షర బ్రహ్మ యోగము ===
== అక్షర బ్రహ్మ యోగము ==

ఉపనిషత్తులలో విస్తారంగా చెప్పబడిన చాలా పదాలని మరియు విషయాలని ఈ అధ్యాయం    క్లుప్తంగా వివరిస్తుంది. మరణం తరువాత ఆత్మ యొక్క గమ్యాన్ని కూడా ఇది    విశదీకరిస్తుంది. మనం మరణ సమయంలో భగవంతుడిని స్మరించగలిగితే, ఆయనను ఖచ్చితంగా    పొందగలము. కాబట్టి, రోజువారి పనులు చేస్తూనే, ఆయనను అన్ని సమయాల్లో    స్మరిస్తూనే ఉండాలి. ఆ స్వామి యొక్క గుణములు, లక్షణములు మరియు మహిమలు గుర్తు    చేసుకుంటూ ఆయనను స్మరించవచ్చు. ధృడ సంకల్పము తో యోగ ధ్యానములో మనస్సుని నామ    సంకీర్తన ద్వారా ఆయనపైనే కేంద్రీకరించాలి. మన మనస్సుని సంపూర్ణంగా అనన్య భక్తి    తో ఆయన పైనే నిమగ్నం చేసినప్పుడు మనము ఈ భౌతిక జగత్తుకి అతీతంగా ఆధ్యాత్మిక    స్థాయిలోనికి వెళతాము.
ఆ తర్వాత, ఈ అధ్యాయం, భౌతిక జగత్తు లోని రకరకాల లోకాల గురించి    ప్రస్తావిస్తుంది. సృష్టి క్రమంలో, ఈ లోకాలు మరియు వాటిలో అసంఖ్యాకమైన జీవ    రాశులు ఎలా వచ్చాయో, మరలా ప్రళయ కాలంలో ఎలా తిరిగి లయం అవుతాయో, ఈ అధ్యాయం    చెపుతుంది. కానీ, ఈ యొక్క వ్యక్త, అవ్యక్త సృష్టికి అతీతంగా, భగవంతుని దివ్య    ధామము ఉంటుంది. ప్రకాశవంతమైన మార్గాన్ని అనుసరించినవారు, అంతిమంగా దివ్య    ధామాన్ని చేరుకుంటారు, మరియు ఈ మృత్యు లోకానికి తిరిగిరారు; చీకటి మార్గాన్ని    అనుసరించేవారు, ఈ జన్మ, వ్యాధి, వృద్దాప్యం మరియు మృత్యువు యొక్క అంతం లేని    చక్రం లో పడి తిరుగుతూనే ఉంటారు.

