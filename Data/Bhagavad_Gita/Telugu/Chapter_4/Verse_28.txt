=== Bhagavad Gita: Chapter 4, Verse 28 ===


ద్రవ్యయజ్ఞాస్తపోయజ్ఞా యోగయజ్ఞాస్తథాపరే |
స్వాధ్యాయజ్ఞానయజ్ఞాశ్చ యతయః సంశితవ్రతాః || 28 ||


== Word Meanings ==

ద్రవ్య-యజ్ఞాః  —  తన సంపదను యజ్ఞంగా సమర్పించి
తపః-యజ్ఞాః  —  కఠినమైన నిష్ఠలను యజ్ఞముగా సమర్పించి
యోగ-యజ్ఞా  —  ఎనిమిది అంచెల యోగాభ్యాసమును యజ్ఞముగా చేసి
తథా  —  ఈ విధముగా
అపరే  —  ఇతరులు
స్వాధ్యాయ  —  వేద శాస్త్రాలను అధ్యయనం ద్వారా జ్ఞానాన్ని వృద్ధి చేసుకుని
జ్ఞాన-యజ్ఞా  —  ఆధ్యాత్మిక జ్ఞానాన్ని వృద్ది చేసుకోవటాన్ని యజ్ఞంలా సమర్పించి
చ  —  మరియు
యతయః  —  ఈ యొక్క సాధువులు
సంశిత-వ్రతాః  —  నియమబద్ధమైన వ్రతములను ఆచరిస్తూ.


== Translation ==

కొందరు తమ సంపదని యజ్ఞంలా సమర్పిస్తారు, మరికొందరు కఠినమైన నిష్ఠలను యజ్ఞంలా సమర్పిస్తారు. కొందరు ఎనిమిదంచెల యోగాభ్యాసాన్ని ఆచరిస్తారు, మరికొందరు, కఠినమైన నిష్ఠలను ఆచరిస్తూ వేద శాస్త్రాలని చదువుతూ జ్ఞానాన్ని పెంచుకోవటమే యజ్ఞం లా చేస్తారు.


== Commentary ==

మనుష్యులు తమ తమ స్వభావాలలో, ప్రేరణలో, క్రియాకలాపాలలో, వృత్తిలో, ఆశయాలలో మరియు సంస్కారాలలో (క్రితం జన్మల నుండి వచ్చే ప్రవృత్తులు) వేరువేరుగా ఉంటారు. యజ్ఞములు అనేవి కొన్ని వందల రకాలుగా ఉంటాయని అర్జునుడికి శ్రీ కృష్ణుడు బోధపరుస్తున్నాడు. అవి భగవంతునికి అర్పించినప్పుడు అంతఃకరణ శుద్ధికి, ఆత్మ ఉద్ధరణకి ఉపయోగపడుతాయి. ఈ శ్లోకంలో ఆచరింప గలిగే ఇటువంటి మూడు యజ్ఞాల గురించి పేర్కొంటున్నాడు.
ద్రవ్య యజ్ఞం. కొందరు ధనము సంపాదించి దాన్ని ధర్మ కార్యాల కోసం దానం చేయటం వైపు మొగ్గు చూపుతారు. వారు అత్యంత క్లిష్టమైన వ్యాపార లావాదేవీలలో నిమగ్నమై ఉన్నా, తము సంపాదించే ధనంతో భగవత్ సేవ చేయాలనే అంతర్గతంగా దృఢ సంకల్పం తో ఉంటారు. ఈ విధంగా, వారు తమకు డబ్బు సంపాదించాలనే ఉన్న స్వభావాన్ని భక్తి తో భగవత్ అర్పితముగా సమర్పణ చేస్తారు. జాన్ వెస్లీ అనే ఆంగ్ల ప్రబోధకుడు మరియు మెథడిస్ట్ చర్చి స్థాపకర్త , తన అనుయాయులకు "“Make all you can. Save all you can. Give all you can.” అని చెప్పేవాడు.
యోగ యజ్ఞం. భారత తత్త్వశాస్త్రము లో యోగ దర్శనమనేది ఆరు తత్వ సిద్ధాంతాలలో ఒకటి; ఆరుగురు మహోన్నత మునుల చే ఇవి వ్రాయబడ్డాయి. జైమిని "మీమాంస దర్శనం" వ్రాసాడు. వేద వ్యాసుడు "వేదాంత దర్శనం" వ్రాసాడు. గౌతముడు 'న్యాయ దర్శనం' వ్రాసాడు. కణాదుడు “వైశేషిక దర్శనం” వ్రాసాడు, కపిలుడు 'సాంఖ్య దర్శనం' వ్రాసాడు మరియు పతంజలి 'యోగ దర్శనం' వ్రాసాడు. పతంజలి యోగ దర్శనం లో ఆధ్యాత్మిక పురోగతి కోసం, శారీరిక ప్రక్రియ లతో మొదలుపెట్టి, మనస్సుని జయించటం వరకు, 'అష్టాంగ యోగము' అనే ఎనిమిది అంచెల యోగ మార్గం వివరించబడింది. కొంతమంది ఈ మార్గానికి ఆకర్షితులై దీనిని ఒక యజ్ఞం లాగ ఆచరిస్తారు. కానీ, పతంజలి యోగ దర్శనం స్పష్టంగా ఏమి చెపుతుందంటే:
సమాధిసిద్ధిరీశ్వర ప్రణిధానాత్ (2.45)
"యోగంలో సంపూర్ణత(సిద్ధి) సాధించాలంటే, నీవు ఖచ్చితంగా భగవంతునికి లొంగి శరణాగతి చేయాల్సిందే". ఈ అష్టాంగ యోగం వైపు మొగ్గు చూపేవారు భగవంతుడిని ప్రేమించటం నేర్చుకున్నప్పుడు, వారి యోగాభ్యాసమును యజ్ఞముగా, భక్తి అనే అగ్నిలో సమర్పిస్తారు. "జగద్గురు కృపాలుజీ యోగ్" ఇలాంటి యోగ విధానానికి ఒక ఉదాహరణ. దీనిలో అష్టాంగ యోగ యొక్క శారీరిక ఆసనాలు భగవత్ యజ్ఞంలా చేయటంతో పాటు, భగవన్నామములను కూడా జపిస్తారు. ఇటువంటి యోగాసనాల, భక్తి సమ్మేళనము సాధకుని యొక్క శారీరిక, మానసిక, ఆధ్యాత్మిక పరిశుద్ధత కి దారి తీస్తుంది.
జ్ఞాన యజ్ఞం. కొంతమంది మనుష్యులు జ్ఞాన సముపార్జన వైపు మొగ్గు చూపుతారు. వేద శాస్త్ర అధ్యయనం చేస్తూ జ్ఞానాన్ని మరియు భగవంతుని పై ప్రేమని పెంపొందించుకోవటానికి ఈ స్వభావం చక్కగా సరిపోతుంది. “సా విద్యా తన్మతిర్యయా” (భాగవతం 4.29.49) "భగవంతుని పై భక్తిని పెంపొందించేదే నిజమైన జ్ఞానం." ఈ విధంగా అధ్యయన పరంగా మొగ్గు చూపే సాధకులు జ్ఞాన యజ్ఞం లో నిమగ్నమవుతారు. దీనిని భక్తి భావంతో పెనవేసినప్పుడు అది ప్రేమపూర్వక భగవత్ ఐక్యత కు దారితీస్తుంది.

