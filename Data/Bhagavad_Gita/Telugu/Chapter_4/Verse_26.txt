=== Bhagavad Gita: Chapter 4, Verse 26 ===


శ్రోత్రాదీనీంద్రియాణ్యన్యే సంయమాగ్నిషు జుహ్వతి  |
శబ్దాదీన్విషయానన్య ఇంద్రియాగ్నిషు జుహ్వతి  || 26 ||


== Word Meanings ==

శ్రోత్రా-ఆదీని  —  వినికిడి ప్రక్రియ వంటి
ఇంద్రియాణి  —  ఇంద్రియములు
అన్యే  —  ఇతరులు
సంయమ  —  నిగ్రహించి
అగ్నిషు  —  యజ్ఞాగ్ని లో
జుహ్వతి  —  సమర్పణ
శబ్ద-ఆదీన్  —  శబ్దము మొదలైన
విషయాన్  —  ఇంద్రియ తృప్తి నిచ్చే వస్తు-విషయములు
అన్యే  —  మరి కొందరు
ఇంద్రియ  —  ఇంద్రియముల
అగ్నిషు  —  అగ్నిలో
జుహ్వతి  —  సమర్పణ.


== Translation ==

మరికొందరు శ్రవణ మరియు ఇతర ఇంద్రియములను ఇంద్రియనిగ్రహణ అనే యజ్ఞాగ్నిలో సమర్పిస్తారు. మరికొందరు శబ్దాది ఇతర ఇంద్రియ విషయములను ఇంద్రియాగ్నిలో ఆహుతి గా సమర్పిస్తారు.


== Commentary ==

అగ్ని అనేది తనలో సమర్పించబడిన వస్తువుల స్వభావాన్ని మార్చివేస్తుంది.  బాహ్యమైన వైదిక కర్మకాండ యజ్ఞంలో భౌతికంగా తనకు సమర్పించబడిన వాటిని అగ్ని భక్షించివేస్తుంది. అంతర్గత ఆధ్యాత్మిక సాధనలో అగ్ని అనేది సంకేతాత్మకమైనది. ఆత్మ-నిగ్రహం అనే అగ్ని, ఇంద్రియ వాంఛలను దహించివేస్తుంది.
ఇక్కడ, శ్రీ కృష్ణుడు, ఆధ్యాత్మిక ఉన్నతి కోసం ఉన్న రెండు పూర్తి విరుద్ధమైన మార్గాల తేడాను వివరిస్తున్నాడు. ఒకటి, ఇంద్రియములను తిరస్కరించటం, ఈ పద్దతిని హఠ యోగ అభ్యాసంలో అనుసరిస్తారు.  ఈ రకమైన యజ్ఞంలో, అత్యంత ఆవశ్యకమైన శరీర పోషణకి తప్ప, మిగతా అన్ని ఇంద్రియముల క్రియలను ఆపివేస్తారు. సంకల్ప బలం తో మనస్సుని పూర్తిగా ఇంద్రియముల నుండి వెనక్కి మరల్చి , అంతర్ముఖంగా ఉంచుతారు.
దీనికి వ్యతిరేకమైనది భక్తి యోగ అభ్యాసము. ఈ రెండవ రకమైన యజ్ఞంలో, ఇంద్రియములను, ప్రతి పరమాణువు లో కనిపించే ఆ సృష్టికర్త యొక్క అద్భుతమైన కీర్తిని ఆరాధించటానికి వాడతారు. ఇంద్రియములు ఇక  భౌతిక సుఖములు ఆనందించటానికి పనుముట్లగా వాడబడవు; వాటిని సర్వత్రా భగవంతుని దర్శించటానికే వాడతారు. 7.8వ శ్లోకంలో శ్రీ కృష్ణుడు అంటాడు, “రసోఽహం అప్సు కౌంతేయ” అర్జునా, నీటి యందు రుచిని నేనే అని తెలుసుకో." ఈ ప్రకారంగానే, భక్తి యోగులు, అన్ని ఇంద్రియముల ద్వారా- చూసే, వినే, రుచిచూసే, భావించే, ఆఘ్రాణించే అన్నిటిలో కూడా భగవంతుడిని దర్శించటానికే అభ్యాసం చేస్తారు. ఇటువంటి భక్తి యజ్ఞము హఠ యోగ మార్గం కన్నా సులువైనది; పాటించటానికి ఆహ్లాదకరమైనది, మరియు ఈ మార్గం నుండి పతనమవటానికి తక్కువ అవకాశం కలది. ఒకవేళ ఎవరైనా సైకిలు తొక్కుతూ ఉన్నప్పుడు, ముందుకు వెళ్ళటం ఆగటానికి బ్రేకులు గట్టిగా వేస్తే, వారు పడిపోయే అవకాశం ఉంటుంది; కానీ దీనికి బదులుగా సైకిలు తొక్కేవాడు తన హేండిల్ ని కుడి పక్కకో, ఎడమ పక్కకో తిప్పితే, సైకిలు సునాయాసంగా ముందుకు వెళ్ళటం ఆగి సమతుల్యత తోనే ఉంటుంది.

