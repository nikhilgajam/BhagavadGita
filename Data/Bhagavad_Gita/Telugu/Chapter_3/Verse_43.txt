=== Bhagavad Gita: Chapter 3, Verse 43 ===


ఏవం బుద్ధేః పరం బుద్ధ్వా సంస్తభ్యాత్మానమాత్మనా  |
జహి శత్రుం మహాబాహో కామరూపం దురాసదమ్  || 43 ||


== Word Meanings ==

ఏవం  —  ఈ విధంగా
బుద్ధేః  —  బుద్ధి కంటే
పరం  —  ఉన్నతమైనది
బుద్ధ్వా  —  తెలుసుకొని
సంస్తభ్య  —  వశపరుచుకొని
ఆత్మానం  —  నిమ్న స్థాయి అస్థిత్వాన్ని (ఇంద్రియ-మనస్సు-బుద్ధి లను)
ఆత్మనా  —  ఉన్నత స్థాయి అస్థిత్వం చేత (ఆత్మ)
జహి  —  సంహరింపుము (నిర్మూలింపుము)
శత్రుం  —  శత్రువు
మహా-బాహో  —  గొప్ప బాహువులు కలవాడా
కామ-రూపం  —  కోరికలనే  రూపంలో
దురాసదమ్  —  బలీయమైన.


== Translation ==

ఈ విధంగా జీవాత్మ అనేది భౌతికమైన బుద్ధి కన్నా ఉన్నతమైనది అని తెలుసుకొని, ఓ మహాబాహువులు కలవాడా, నిన్ను (ఇంద్రియమనోబుద్ధులను),  నీవు (ఆత్మ శక్తి ద్వారా)  వశపరుచుకోనుము, మరియు కామమనే బలీయమైన శత్రువును సంహరింపుము.


== Commentary ==

ముగింపుగా శ్రీ కృష్ణుడు, కామమనే (కోరికలు) శత్రువుని ఆత్మ జ్ఞానం ద్వారా నిర్మూలించమని ఉద్ఘాటిస్తున్నాడు. ఆత్మ అనేది భగవంతుని అంశ కాబట్టి, అది దివ్యమైనది. అంటే, అది కోరుకునే దివ్య ఆనందం దివ్య వస్తువు ద్వారా నే లభ్యమవుతుంది; ఎందుకంటే ప్రాపంచిక వస్తువులన్నీ భౌతికమైనవే. ఈ భౌతిక వస్తు/విషయములు, ఆత్మ యొక్క గాఢమైన అంతర్లీన తపనని తీర్చలేవు, కాబట్టి వాటి కోసం కోరికలను సృష్టించుకోవటం నిష్ప్రయోజనమైన పని. మనము తప్పకుండా మన బుద్ధికి ఈ విధంగా శ్రమించి, శిక్షణ ఇచ్చి, ఆ తరువాత దానిని మనస్సు, ఇంద్రియములను నియంత్రించటానికి వినియోగించాలి.
కఠోపనిషత్తు లో ఈ విషయం, ఒక రథం ఉదాహరణ ద్వారా చాలా అద్భుతంగా వివరించబడింది.
ఆత్మానం రథినం విద్ధి శరీరం రథమేవ తుబుద్ధిం తు సారథిం విద్ధి మనఃప్రగ్రహమేవ చఇంద్రియాణి హయానా హుర్విషయాంస్తేషు గోచరాన్ ।ఆత్మేంద్రియ మనోయుక్తం భోక్తేత్యాహుర్మనీషిణః (1.3.3-4)
ఉపనిషత్తులలో ఈ విధంగా వివరించబడింది. ఐదు గుర్రాలచే గుంజబడే ఒక రథం ఉంది; ఆ గుర్రాలకు నోటియందు పగ్గాలున్నాయి; ఆ పగ్గాలు రథ సారథి చేతిలో ఉన్నాయి; ఆ రథం వెనుక భాగంలో ఒక ప్రయాణీకుడు ఉన్నాడు. అసలైతే, ఆ ప్రయాణికుడు, రథ సారధికి దిశా నిర్దేశం చేయాలి; సారధి అప్పుడు పగ్గాలతో గుర్రాలకి దిశా నిర్దేశం చేయాలి. కానీ, ఈ విషయంలో, ప్రయాణీకుడు నిద్రపోతున్నాడు, కావున గుర్రాలు తమ ఇష్టానుసారం ఉన్నాయి.
ఈ ఉపమానం లో, రథం అంటే శరీరం; గుర్రాలు అనేవి ఐదు ఇంద్రియములు; గుర్రాల నోటియందు ఉన్న పగ్గాలు, మనస్సు; రథ సారధి, బుద్ధి; వెనుక కూర్చున్న ప్రయాణీకుడు, శరీరంలో ఉన్న జీవాత్మ. ఇంద్రియములు (గుర్రాలు) భోగాలని కోరతాయి. మనస్సు (పగ్గాలు) ఇంద్రియములపై (గుర్రాలపై) నియంత్రణ చేయటం లేదు. బుద్ది (సారధి) పగ్గాల (మనస్సు) లాగుడుకి వశమైపోయాడు. కాబట్టి భౌతికంగా బద్ధుడైఉన్న స్థితిలో, అయోమయానికి గురై ఉన్న జీవాత్మ, బుద్ధిని సరియైన దిశలో నడిపించలేదు. అప్పుడు, రథం ఎట్లా పోవాలి అన్న విషయాన్ని ఇంద్రియములే నిర్దేశిస్తాయి. ఇంద్రియ సుఖములను జీవాత్మ పరోక్షంగా అనుభవిస్తుంది, కానీ అవి దానికి సంతృప్తి ని ఇవ్వలేవు. ఈ రథంలో కూర్చునిఉన్న జీవాత్మ (ప్రయాణికుడు) అలా అనంత కాలం నుండి భౌతిక ప్రపంచంలో తిరుగుతూనే ఉన్నాడు.
కానీ, ఒకవేళ జీవాత్మ తన ఉన్నతమైన స్వభావంతో మేల్కొని , చురుగ్గా వ్యవహరిస్తే, అది బుద్ధి ని సరియైన దిశలో పెట్టవచ్చు. అప్పుడు బుద్ధి, తక్కువ స్థాయి అస్థిత్వాలయిన మనస్సు, ఇంద్రియములను సరిగ్గా నియంత్రిస్తుంది- అప్పుడే రథం శాశ్వత సంక్షేమం దిశగా కదులుతుంది. ఈ విధంగా, తక్కువ స్థాయి స్వరూపాన్ని (ఇంద్రియములు, మనస్సు, బుద్ధి) నియంత్రించటానికి ఉన్నతమైన ఆత్మ (జీవాత్మ) ను తప్పకుండా వినియోగించాలి.

