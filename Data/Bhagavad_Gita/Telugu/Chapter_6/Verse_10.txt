=== Bhagavad Gita: Chapter 6, Verse 10 ===


యోగీ యుంజీత సతతమాత్మానం రహసి స్థితః |
ఏకాకీ యతచిత్తాత్మా నిరాశీరపరిగ్రహః || 10 ||


== Word Meanings ==

యోగీ  —  ఒక యోగి
యుంజీత  —  ధ్యానములో నిమగ్నమై
సతతం  —  ఎల్లప్పుడూ
ఆత్మానం  —  ఆత్మ
రహసి  —  ఏకాంతముగా
స్థితః  —  ఉంటూ
ఏకాకీ  —  ఒక్కడే
యత-చిత్త-ఆత్మా  —  మనస్సు-శరీరము నియంత్రణలో ఉంచుకొని
నిరాశీ:  —  కోరికలు లేకుండా
అపరిగ్రహః   —  భోగ వస్తువులను సమకూర్చుకోవాలనే వాంఛ లేకుండా.


== Translation ==

యోగ స్థితిని పొందగోరే వారు, నియంత్రించబడిన మనస్సు-శరీరంతో భగవత్ ధ్యానంలో, కోరికలను, భోగవస్తువులను త్యజించి,  ఏకాంతంలో ఉండాలి.


== Commentary ==

యోగ స్థితిని సాధించిన వాని లక్షణములు చెప్పిన పిదప, శ్రీ కృష్ణుడు దాని కోసం కావలసిన తయారీ గురించి చెప్తున్నాడు. ఏదేని విషయంలో నైపుణ్యత సాధించాలంటే ప్రతి రోజూ సాధన అవసరం. కేవలం కాలనీలో ఉన్న ఈత కొలనుకి వారానికోసారి ప్రతి శనివారం సాయంత్రం వెళ్ళినవాడు, ఒలింపిక్ ఈత పోటీలో విజయుడు కాలేడు. ప్రతి రోజు చాలా గంటలు అభ్యాసం చేసినవాడే ఒలింపిక్ విజేత అవ్వగలిగే ప్రావీణ్యత సాధిస్తాడు. అభ్యాసం అనేది ఆధ్యాత్మిక ప్రావీణ్యతకి కూడా చాలా అవసరం. ప్రతి రోజు ధ్యాన అభ్యాసము ద్వారా ఆధ్యాత్మిక ప్రావీణ్యత సాధించే పద్దతిని, వివరిస్తున్నాడు, ఇప్పుడు శ్రీ కృష్ణుడు. శ్రీ కృష్ణుడు చెప్పే మొదటి విషయం ఏకాంత ప్రదేశం యొక్క అవసరం. రోజంతా మనం ప్రాపంచిక వాతావరణం చే చుట్టుముట్టబడి ఉంటాము; ఈ ప్రాపంచిక కార్యక్రమాలు, జనులు మరియు మాటలు, మన మనస్సుని ఇంకా ఇంకా ప్రాపంచికంగా చేస్తాయి. మనస్సుని భగవంతుని వైపు ఉద్ధరించటానికి, కొంత సమయాన్ని ప్రతి రోజు ఏకాంత సాధనకు ఉపయోగించాలి.
పాలు మరియు నీళ్ళ ఉదాహరణ ఈ విషయాన్ని చెప్పటానికి సహాయపడచ్చు. పాలను నీళ్ళలో పోస్తే అది తన స్వీయ-అస్థిత్వాన్ని నిలుపుకోలేదు, ఎందుకంటే నీరు దానితో కలిసి పోతుంది. కానీ, అదే పాలను నీటి కంటే వేరుగా ఉంచి, దాన్ని పెరుగు చేసి, పెరుగునుండి వెన్న తీస్తే, ఆ వెన్న కలిసిపోదు (నీటిలో). అది ఇప్పుడు నీటిని సవాలు చేయవచ్చు – “నీ నెత్తి మీద కూర్చొని తేలుతాను; నీవు ఏమి చేయలేవు ఎందుకంటే నేను ఇప్పుడు వెన్న అయిపోయాను.” మన మనస్సు పాల వంటిది మరియు ఈ ప్రపంచం నీళ్ళ వంటిది. ఈ ప్రపంచం తో సాన్నిహిత్యం వలన మనస్సు దానిచే ప్రభావితమై, ప్రాపంచికంగా అవుతుంది. కానీ, ఇంద్రియ వస్తువిషయములతో అతితక్కువ సంబంధం కలిగిఉండే, ఏకాంత వాతావరణం, మనస్సుని పై స్థాయికి తీసుకెళ్ళి, భగవంతునిపై కేంద్ర్రీకరించటానికి అనుకూలం గా ఉంటుంది. ఒకసారి, భగవంతుని తో తగినంత అనుబంధం ఏర్పడిన తరువాత, ఈ ప్రపంచాన్ని సవాలు చేయవచ్చు, “నేను ఈ మాయా ద్వందముల మధ్యనే నివసిస్తాను, కానీ వాటిని నాకు అంటనివ్వను” అని.
ఈ ఏకాంతంగా ఉండమనే ఉపదేశం శ్రీ కృష్ణుడి చే మరల 18.52 శ్లోకం లో చెప్పబడింది. “వివిక్తసేవీ లఘ్వాశీ”  “ఏకాంత ప్రదేశంలో ఉండుము; ఆహారాన్ని మితంగా భుజించుము.” మన వృత్తిపరమైన, సామాజిక పనులను మార్చకుండా ఈ ఉపదేశాన్ని ఆచరించటానికి ఒక చక్కటి పద్దతి ఉంది. మన రోజు వారీ దిన చర్యలో, కొంత సమయాన్ని ‘సాధనా’ అంటే ఆధ్యాత్మిక అభ్యాసానికి కేటాయించవచ్చు; అంటే మనం ప్రాపంచిక గందరగోళం లేని ఒక ఏకాంత ప్రదేశంలో ఉండాలి. ప్రాపంచికత్వం నుండి పూర్తిగా విడివడి, మన మనస్సుని పరిశుద్ది చేసుకోవటానికి మరియు భగవంతుని పై కేంద్రీకరించటానికి 'సాధన' చేయాలి. ఈ విధంగా రోజుకి ఒకటి లేదా రెండు గంటలు అభ్యాసం చేస్తే, ప్రాపంచిక పనులలో నిమగ్నమై ఉన్నా, దాని ఫలం రోజంతా ఉంటుంది. ఈ విధంగా, ఏకాంతంలో రోజువారీ సాధనా ద్వారా సంపాదించుకున్న ఉన్నతమైన ఆధ్యాత్మిక స్పృహ ని కాపాడుకోవచ్చు.

