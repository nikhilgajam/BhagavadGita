=== Bhagavad Gita: Chapter 5, Verse 3 ===


జ్ఞేయః స నిత్యసంన్యాసీ యో న ద్వేష్టి న కాంక్షతి |
నిర్ద్వందో హి మహాబాహో సుఖం బంధాత్ప్రముచ్యతే || 3 ||


== Word Meanings ==

జ్ఞేయః  —  పరిగణించవలెను
సః  —  అతను
నిత్య  —  ఎల్లప్పుడూ
సంన్యాసీ  —  సన్యాస దీక్ష ను ఆచరిస్తూ
యః  —  ఎవరైతే
న, ద్వేష్టి  —  దేనినీ ద్వేషింపక
న, కాంక్షతి  —  దేనినీ ఆశించక
నిర్ద్వంద్వః  —  అన్ని ద్వందములకు అతీతంగా
హి  —  నిజముగా
మహా-బాహో  —  గొప్ప బాహువులు కలవాడా
సుఖం  —  సునాయాసముగానే
బంధాత్  —  బంధము నుండి
ప్రముచ్యతే  —  విముక్తి చేయబడును.


== Translation ==

దేనినీ ద్వేషింపక, దేనినీ ఆశించక ఉన్న కర్మ యోగులను నిత్య సన్యాసులుగా తెలుసుకొనవలెను. అన్ని రకాల ద్వందములకు అతీతంగా ఉండి, వారు భౌతిక బంధాల నుండి సునాయాసముగా విముక్తులవుతారు.


== Commentary ==

బాహ్యంగా ప్రాపంచిక విధులు నిర్వర్తిస్తూనే, కర్మ యోగులు, అంతర్గతంగా అనాసక్తత/వైరాగ్యాన్ని అభ్యాసము చేస్తుంటారు. కాబట్టి అనుకూల ప్రతికూల ఫలితాలని రెంటినీ సమదృష్టితో, ఈశ్వర అనుగ్రహం గా స్వీకరిస్తారు. భగవంతుడు ఈ ప్రపంచాన్ని ఎంత అద్భుతంగా రచించాడంటే అది మన క్రమానుసార ఉన్నతి కొరకు సంతోషాన్ని, దుఃఖాన్ని అనుభవింప చేస్తుంది. మనం సాధారణ జీవితాన్ని గడుపుతూ మన దరికి వచ్చే దేనినైనా సహిస్తూ, సంతోషంగా మన ధర్మ మనం చేస్తూ ఉంటే ఈ ప్రపంచం సహజంగానే క్రమక్రమంగా మనల్ని ఆధ్యాత్మిక పురోగతి వైపు తీసుకువెళ్తుంది.
దీనిని వివరించటానికి ఒక చక్కటి కథ ఉంది. ఒకప్పుడు ఒక కొయ్య ముక్క ఉండేది. అది ఒక శిల్పి దగ్గరికి వెళ్లి, “నన్ను దయచేసి అందంగా చేయవా?” అని అడిగింది. శిల్పి అన్నాడు, “నేను ఆ పనికి సిద్ధంగా ఉన్నాను. కానీ, నీవు దానికి సిద్ధమేనా” ఆ చెక్క అన్నది , “అవును, నేను కూడా సిద్ధమే.” ఆ శిల్పి తన పనిముట్లు తీసుకుని దానిని చెక్కటం మొదలుపెట్టాడు. ఈ కొయ్య “అయ్యో, ఏం చేస్తున్నావు? దయచేసి ఆపు, చాలా నెప్పిగా ఉంది” అని అరిచింది. అప్పుడు ఆ శిల్పి తెలివిగా అన్నాడు “నీవు అందంగా అవ్వాలనుకుంటే, నీవు బాధని సహించాలి.” “సరే” అన్నది కొయ్య. “అయితే చెక్కండి, కాని దయ చేసి కాస్త నెమ్మదిగా, సున్నితంగా చేయండి”. ఆ శిల్పి తన పని మళ్ళీ ప్రారంభించాడు. ఈ కొయ్య అరుస్తూనే ఉంది, “ఇక ఈ రోజుకు చాలు; ఇంకా అయితే సహించలేను. దయచేసి మళ్ళి రేపు చేయండి” అని. ఆ శిల్పి తన పని యందే శ్రద్ధ తో ఉన్నాడు, కొద్ది రోజులలోనే ఆ కొయ్య, గుడిలో ఉంచతగిన, ఒక అందమైన విగ్రహంగా తయారయ్యింది.
ఇదే విధముగా, అనంతమైన జన్మలలో ప్రపంచంతో మమకారం వలన మన హృదయములు మొరటుగా, మలినముతో ఉన్నాయి. మనం అంతర్గత సౌదర్యంతో ఉండాలంటే మనం బాధని సహించి, ఈ ప్రపంచాన్ని మనలని పరిశుద్దం చేసే తన పని చేసుకోనివ్వాలి. కాబట్టి, కర్మ యోగులు భక్తితో పని చేస్తూ, ఫలితముల పట్ల సమదృష్టి తో ఉంటారు మరియు భగవంతుని యందే తమ మనస్సుని లగ్నం చేయటానికి అభ్యాసం చేస్తుంటారు.

