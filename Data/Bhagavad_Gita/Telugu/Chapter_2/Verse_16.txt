=== Bhagavad Gita: Chapter 2, Verse 16 ===


నాసతో విద్యతే భావో నాభావో విద్యతే సతః |
ఉభయోరపి దృష్టొంఽతః త్వనయోస్తత్త్వదర్శిభిః || 16 ||


== Word Meanings ==

న  —  కాదు
అసతః  —   తాత్కాలికమైనది
విద్యతే  —  ఉన్నది
భావః  —  ఉనికి
న  —  లేదు
అభావః  —  లేకపోవుట
విద్యతే  —  ఉన్నది
సతః  —  శాశ్వతమైనదానికి
ఉభయో  —  రెంటిలో
అపి  —  మరియు
దృష్టః  —  చూడబడినది
అంతః  —  సారాంశం
తు  —  నిజముగా
అనయోః  —  వీటిలో
తత్త్వ  —  వాస్తవమును
దర్శిభిః  —  జ్ఞానదృష్టికలవారి చే.


== Translation ==

క్షణభంగురమైన దానికి స్థిరత్వం లేదు మరియు శాశ్వతమైన దానికి అంతం లేదు. ఈ రెండింటి స్వభావాన్ని అధ్యయనం చేసిన తత్త్వజ్ఞానులు ఈ విషయాన్ని యథార్థముగా గమనించి ఉన్నారు.


== Commentary ==

శ్వేతాశ్వతర ఉపనిషత్తు ప్రకారం, ఒక మూడు అస్థిత్వములు ఉన్నవి.
భోక్తా భోగ్యం ప్రేరితారం చ మత్వా సర్వం ప్రోక్తం త్రివిధం బ్రహ్మమేతత్ (1.12)
క్షరం ప్రధానమమృతాక్షరం హరః క్షరాత్మానా వీశతే దేవ ఏకః (1.10)
సంయుక్తమేతత్ క్షరమక్షరం చ వ్యక్తావ్యక్తం భరతే విశ్వమీశః  (1.8)
ఈ వేద మంత్రములు అన్నీ ప్రతిపాదించేది ఏమిటంటే - భగవంతుడు, జీవాత్మ మరియు మాయ - ఇవన్నీ నిత్యము, శాశ్వతము.
1. భగవంతుడు నిత్యశాశ్వతుడు. సత్-చిత్-ఆనంద స్వరూపుడు (నిత్యుడు-జ్ఞానస్వరూపుడు-ఆనంద సముద్రం).
2. ఆత్మ నాశనములేనిది. అందుకే అది 'సత్'. కానీ ఈ శరీరం ఏదో ఒక రోజు నశిస్తుంది అందుకే ఇది 'అసత్' (తాత్కాలికం). ఆత్మ కూడా సత్-చిత్-ఆనంద రూపమే కానీ ఇది 'అణు' (అతి సూక్ష్మమైన) మాత్రమే. కాబట్టి ఇది అణు-సత్, అణు-చిత్, అణు-ఆనంద స్వరూపము.
3. దేని నుండి అయితే ఈ జగత్తు సృష్టించబడిందో, ఆ 'మాయ' కూడా నిత్యమైనదే లేదా 'సత్'. కానీ, మన చుట్టూ కనిపించే అన్నీ భౌతిక వస్తువులు ఒకప్పుడు వచ్చినవే, మళ్ళీ అవి కాలం లో నశిస్తాయి. ఈ విధంగా అవన్నీ కూడా 'అసత్' లేదా తాత్కాలికమైనవి అని అనవచ్చు. భౌతిక ప్రపంచం 'అసత్' అయినా, మాయ మాత్రం 'సత్'.
ఈ ప్రపంచం 'అసత్' అన్నప్పుడు దాన్ని 'మిథ్య' అని తప్పుగా అనుకోవద్దు. కొంత మంది తత్వ వేత్తలు ఆ ప్రపంచం 'మిథ్య' (ఉనికి లేనిది) అంటారు. వారు ఏమంటారంటే, మనలోని అజ్ఞానం వల్లనే మనకు అన్నీ ఉన్నట్టు అనిపిస్తున్నాయని, మనం బ్రహ్మ జ్ఞానాన్ని అర్జిస్తే ఆ జగత్తు ఉనికి ఉండదు అని. కానీ, ఇది గనక నిజమే అయితే, బ్రహ్మ జ్ఞానులకు ఈ జగత్తు కనుమరుగైపోవాలి. వారు తమ అజ్ఞానాన్ని పోగొట్టుకున్నారు కాబట్టి ఈ ప్రప్రంచం ఉనికి వారికి ఉండకూడదు. మరి అప్పుడు ఆ మహాత్ములు భగవత్-ప్రాప్తి నొంది కూడా పుస్తకాలు ఎందుకు రాసారు? పెన్ను, పేపరు ఎక్కడ నుండి వచ్చాయి? బ్రహ్మ-జ్ఞాన పరులు ఈ జగత్తుకు చెందిన వస్తువులు వాడటం బట్టి ఈ జగత్తు వారికి కూడా ఉన్నదని తెలుస్తున్నది. ఇంకా, బ్రహ్మ జ్ఞానులకు కూడా తమ శరీర పోషణకు ఆహారం అవసరమే. వేదాల్లో 'పశ్వాదిభిశ్చావిశేష’ అని చెప్పబడింది. "అన్ని ప్రాణులలాగానే బ్రహ్మ-జ్ఞానులకు కూడా ఆకలి వేస్తుంది, వారు కూడా ఆహారం తినాలి." ఈ జగత్తు ఉనికి వారికి లేకపోతే వారు ఎలా మరియు ఎందుకు ఆహారం తినాలి ?
ఇంకా, 'తైత్తిరీయ ఉపనిషత్తు' లో పలుమార్లు, ఈ జగత్తు అంతటా ఈశ్వరుడు వ్యాపించి ఉన్నాడు అని చెప్పబడింది.
“సోఽకామయత  బహు స్యాం ప్రజ్ఞాయేయేతి స తపోఽతప్యత స తపస్తప్త్వా ఇదంసర్వమసృజత యదిదం కిం చ తత్సృష్ట్వా తదేవానుప్రావిశత్ తదనుప్రవిశ్య సచ్చ త్యచ్చాభవత్ నిరుక్తం చానిరుక్తం చ నిలయనం చానిలయనం చ విజ్ఞానం చవిజ్ఞానంచ సత్యం చానృతం చ సత్యమభవత్ యదిదం కిం చ తత్సత్యమిత్యాచక్షతే తదప్యేష శ్లోకో భవతి (2.6.4)”
ఈ వేద మంత్రం, భగవంతుడు ఈ జగత్తు ని సృష్టించడమే కాదు, ప్రతి పరమాణువు లో వ్యాపించి ఉన్నాడు అని ప్రతిపాదిస్తున్నది. భగవంతుడు ప్రతి పరమాణువు లో ఉన్నట్లయితే, ఈ ప్రపంచం లేకుండా ఎలా ఉంటుంది? ఈ జగత్తు మిథ్య అనటం, భగవంతుడు ఈ జగత్తు అంతటా వ్యాపించి ఉన్నాడు అన్న నిజాన్ని వ్యతిరేకించటమే. ఈ శ్లోకంలో శ్రీ కృష్ణుడు, జగత్తుకి ఉనికి ఉంది కాని అది అనిత్యము, అశాశ్వతము అని వివరిస్తున్నాడు. అందుకే దీనిని 'అసత్' లేదా 'తాత్కాలికము' అన్నాడు. దాన్ని 'మిథ్య' లేదా 'లేనిది' అనలేదు.

