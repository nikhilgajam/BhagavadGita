=== Bhagavad Gita: Chapter 2, Verse 49 ===


దూరేణ హ్యవరం కర్మ బుద్ధియోగాద్ధనంజయ |
బుద్ధౌ శరణమన్విచ్ఛ కృపణాః ఫలహేతవః  || 49 ||


== Word Meanings ==

దూరేణ  —  (త్యజించు) దూరము నుండే
హి  —  నిజముగా
అవరం  —  నిమ్న స్థాయి లోనున్న
కర్మ  —  ఫలాపేక్ష తో చేసే పనులు
బుద్ధి-యోగాత్  —  దివ్య ఆధ్యాత్మిక జ్ఞానము నందే బుద్ది స్థిరముగా ఉంచి
ధనంజయ  —  అర్జునా
బుద్ధౌ  —  ఆధ్యాత్మిక జ్ఞానము, అంతర-దృష్టి
శరణం  —  ఆశ్రయం(శరణము)
అన్విచ్ఛ  —  వెదుకుము
కృపణాః  —  లోభి/పిసినారి
ఫలహేతవః  —  కర్మ ఫలములను ఆశించేవారు.


== Translation ==

దివ్యమైన ఆధ్యాత్మిక జ్ఞానమునే ఆశ్రయించుము. ఓ అర్జునా, ఫలాపేక్షతో చేసే పనులను త్యజించుము; బుద్ధిని అధ్యాత్మిక దివ్య జ్ఞానం లో స్థిరంగా ఉంచి చేసే పనుల కన్నా, అవి నిమ్న స్థాయికి చెందినవి. తమ కర్మ ఫలములను భోగించగోరే వారు లోభులు/పిసినారులు.


== Commentary ==

పనికి రెండు దృష్టికోణాలున్నాయి: 1) మనం బాహ్యంగా చేసే క్రియ 2) దాని పట్ల మన అంతర్గతంగా ఉన్న దృక్పథం. ఉదాహరణకి బృందావన పుణ్య క్షేత్రం లో ఒక దేవాలయం కడుతున్నారనుకోండి. అక్కడి పనివారు ఒక పుణ్య కార్యం లో పాలుపంచుకున్నట్టే, కానీ వారి దృక్పథం ప్రాపంచికమైనదే. వారికి వారి జీతం గురించే ఆలోచన. ఇంకొక చోట ఎక్కువ జీతానికి పని దొరికితే ఈ పనిని వదిలి అక్కడికి వెళ్ళటానికి వెనుకాడరు. అక్కడే బృందావనం లో ఉన్న ఒక సాధువు, ఒక గొప్ప గుడి కట్టబడటం చూసి, భగవత్ సేవ లాగా, 'కర సేవ' (స్వచ్చంద పని) చేస్తాడు. బాహ్యంగా సాధువు చేసే పని, ఆ పనివారు చేసేపని ఒక్కటే అయినా, వారి అంతర్గత దృక్పథంలో చాలా తేడా ఉంది.
ఇక్కడ అర్జునుడికి ఉత్తమమైన ఆంతరంగిక దృక్పథం పెంచుకోమని శ్రీ కృష్ణుడు ఉపదేశిస్తున్నాడు. స్వీయ భోగం కోసం పనులు చేసేవారు పిసినారులు. ఫలములపై ఆశ త్యజించి తమ పనులన్నీ భగవత్ అర్పితం చేసినవారు ఉత్తములు. కర్మ ఫలములను భగవత్ అర్పితం చేసినవారు నిజమైన జ్ఞానం కలిగినవారు.
'కృపణ' (పిసినారి) అన్న పదం ఇక్కడ వాడబడింది. శ్రీమద్ భాగవతం, 'కృపణ' అంటే ఇలా నిర్వచించింది.
న వేద కృపణః శ్రేయ ఆత్మనో గుణవస్తుదృక్తస్య తానిచ్ఛతో యచ్ఛేద్యది సోఽపి తథా విధః  (6.9.49)
"భౌతిక ప్రకృతి శక్తి నుండి ఉద్భవించిన ఇంద్రియ విషయములే పరమ సత్యం అని అనుకునే వారే కృపణులు". మరల శ్రీమద్భాగవతం ఇలా అంటుంది, “కృపణో  యో ఽఅజితేంద్రియః”  (11.19.44) "ఇంద్రియములపై ఎలాంటి అదుపు లేని వాడే కృపణుడు."
ఒక వ్యక్తి విజ్ఞాన పై స్థాయికి వెళ్ళే కొద్దీ, సహజంగానే కర్మ ఫలాలని అనుభవించాలనే కోరిక విడిచిపెట్టి, సేవా దృక్పథం వైపు వెళతాడు. మైక్రోసాఫ్ట్ సంస్థ లో తన పదవీత్యాగం చేసిన తరువాత ఇప్పుడు బిల్ గేట్స్, తన శక్తి సామర్ధ్యాలని సమాజ సేవ లో వినియోగిస్తున్నాడు. అదే విధంగా అమెరికా అధ్యక్షుడిగా తన హోదా, అధికారము పూర్తయిన తరువాత, బిల్ క్లింటన్, మానవ సమాజ సేవ యొక్క వైభవాన్ని బోధిస్తున్నాడు, ఇంకా ఆ విషయం పై ఒక పుస్తకం “Giving — How Each Of Us Can Change The World.” కూడా రాసాడు. వారి సేవా దృక్పథం పొగడదగినదే, కాని అది సరిగ్గా ఇంకా సరియైన దిశలో లేదు. మనం చేసే పనులు భగవంతుని ప్రీతి కోసం, భగవత్ అర్పితంగా చేయటం నేర్చుకున్నట్లయితే, ఆ సేవా దృక్పథం లోప (దోష) రహితమవుతుంది.

