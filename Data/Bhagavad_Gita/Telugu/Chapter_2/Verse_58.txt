=== Bhagavad Gita: Chapter 2, Verse 58 ===


యదా సంహరతే చాయం కూర్మోంఽగానీవ సర్వశః |
ఇంద్రియాణీంద్రియార్థేభ్యః తస్య ప్రజ్ఞా ప్రతిష్ఠితా || 58 ||


== Word Meanings ==

యదా  —  ఎప్పుడైతే
సంహరతే  —  ఉపసంహరించి
చ  —  మరియు
అయం  —  ఇది
కూర్మః   —  తాబేలు
అంగాని  —  అంగములను
ఇవ  —  ఆ విధంగా
సర్వశః   —  పూర్తిగా
ఇంద్రియాణి  —  ఇంద్రియములు
ఇంద్రియ-అర్థేభ్యః  —  ఇంద్రియార్ధముల నుండి (ఇంద్రియ విషయముల నుండి)
తస్య  —  అతని
ప్రజ్ఞా  —  దివ్య జ్ఞానం
ప్రతిష్ఠితా  —  స్థిరమవును.


== Translation ==

తాబేలు తన పైచిప్ప లోనికి, దాని అంగములను ఉపసంహరించుకున్నట్టుగా, ఇంద్రియములను వాటి  విషయార్ధముల నుండి వెనుకకు మరల్చగలిగిన వాడు, దివ్యమైన ఆధ్యాత్మిక జ్ఞానంలో స్థిరచిత్తుడగును.


== Commentary ==

ఇంద్రియములు కోరుకునే భోగ వస్తు, విషయములను ఇచ్చి ఇంద్రియముల ఆర్తిని తీర్చటానికి ప్రయత్నించటం అనేది నేతిని పోసి మంటను ఆపటానికి ప్రయత్నించటమే. క్షణకాలం నిప్పు కొద్దిగా తగ్గినట్టు అనిపించినా, రెండింతల ఉదృతి తో అది మళ్ళీ పైకి లేస్తుంది. కాబట్టి, కోరికలు అనేవి తీర్చబడినప్పుడు సమసిపోవు, మరింత ప్రబలంగా తిరిగొస్తాయి, అని శ్రీమద్భాగవతం లో చెప్పబడింది.
న జాతు కామః కామానాం ఉపభోగేన శామ్యతి ।హవిషా కృష్ణ-వర్త్మేవ భూయ ఏవాభివర్ధతే (9.19.14)
"ఎలాగైతే నేతిని సమర్పించటం వల్ల, అగ్ని ఆరిపోకపోవటమే కాక, ఇంకా ఎక్కువ ఎగసి పడుతుందో, ఇంద్రియ వాంఛలను తీర్చటం ద్వారా ఆ కోరికలు చల్లారిపోవు."
ఈ కోరికలు మన ఒంటి మీద కలిగే జిల లాంటివి. దురద చాలా అసౌకర్యంగా ఉండి, గోక్కోవాలనే తీవ్ర వాంఛ ను కలుగ చేస్తుంది. కాని గోకటం సమస్యని పరిష్కరించదు. కొద్ది సమయం పాటు ఉపశమనం ఉన్నా, మళ్లీ ఇంకా ఎక్కువ ఉధృతి తో తిరిగి వస్తుంది. దీనికి బదులుగా, దురదను కొంచం సేపు సహించగలిగితే, దాని పోటు తరిగిపోయి, క్రమంగా క్షీణించిపోతుంది. దురద నుండి విముక్తి కావటానికి ఉన్న రహస్యం ఇదే. ఇదే పద్దతి కోరికలకు కూడా వర్తిస్తుంది. మనస్సు మరియు ఇంద్రియములు ఆనందం కోసం అనేకానేక వాంఛలను కోరుతాయి, మనము వాటిని నెఱవేర్చుతూ ఉన్నంతవరకూ నిజమైన ఆనందం, ఎండమావి లా ఒక భ్రమ లా ఉండిపోతుంది. కానీ, మనం ఆ కోరికలన్నిటినీ త్యజించటం నేర్చుకుని, భగవంతుని యందే ఆనందాన్ని వెతుక్కుంటే, మనస్సు ఇంద్రియములు మనలో ప్రశాంతతతో ఉంటాయి.
కాబట్టి జ్ఞాని అయినవాడు వివేకముతో మనస్సు ఇంద్రియములను జయిస్తాడు. ఈ శ్లోకం లో తాబేలు ఉదాహరణగా చెప్పబడింది. ప్రమాదం ఎదురైనప్పుడల్లా తాబేలు తన అంగములను, తలను లోపలికి తీస్కొని తనను తాను సంరక్షించుకుంటుంది. ఆ ప్రమాదం తొలగిపోయిన తరువాత, తన అంగములను, తలను బయటకు తీసి ముందుకు సాగిపోతుంది. జ్ఞానోదయమయినవాడు మనస్సు, ఇంద్రియములపై ఇదే విధమయిన నియంత్రణ కలిగి, పరిస్థితులకు తగినట్టుగా వాటిని వాడటం లేదా ఉపసంహరించటం చేస్తాడు.

